[
    ["1 Yleistä", "Tämä käyttäjäsopimus (sopimus) sisältää Tradenomiliitto TRAL:n ry:n tarjoaman Tradenomiitti-palvelun (palvelu) käyttöä koskevat ehdot. Palvelun käyttäjäksi (käyttäjä) katsotaan jokainen, joka käyttää palvelua. Vain Tradenomiliitto TRAL ry:n jäsenet voivat luoda profiilin, jättää ilmoituksia ja vastata ilmoituksiin sekä kontaktoida muita käyttäjiä kirjautumalla palveluun omilla jäsentunnuksillaan."],
    ["2 Muutokset käyttöehdoissa ja palvelussa", "Tradenomiliitto TRAL ry:llä on oikeus muuttaa näitä käyttöehtoja. Olennaisista käyttöehtojen muutoksista tiedotetaan Tradenomiliiton verkkosivuilla (www.tral.fi). Muutokset astuvat voimaan ilmoitettuna ajankohtana. Jatkamalla Tradenomiitin käyttöä ehtojen muuttumisen jälkeen käyttäjä sitoutuu noudattamaan muuttuneita ehtoja."],
    ["3 Palvelun sisältö", "Palvelu on verkostoitumiseen ja urakehitykseen luotu työkalu, jossa käyttäjät voivat luoda profiilin, jättää ilmoituksen, vastata ilmoituksiin, selata ja kontaktoida muita käyttäjiä ja jakaa yhteystietojaan."],
    ["4 Laitteistovaatimukset", "Tradenomiitin käyttämiseen tarvitaan internet-yhteys ja verkkoselain. Käyttäjä vastaa itse Tradenomiitin käytön edellyttämän laitteiston ja yhteyksien hankinnasta sekä muista palvelun käyttöön liittyvistä teknisistä laitteista ja niihin liittyvistä kustannuksista."],
    ["5 Käyttäjätunnukset ja salasanat", "Tradenomiliitto TRAL ry:n jäsenet voivat kirjautua palveluun Tradenomiliiton käyttäjätunnuksellaan ja salasanallaan. Käyttäjä on velvollinen huolehtimaan käyttäjätunnuksen (jäsennumero) ja salasanan huolellisesta säilyttämisestä. Jos käy ilmi tai on syytä epäillä, että kolmas osapuoli on saanut käyttäjän tunnukset haltuunsa, käyttäjän on välittömästi vaihdettava omat tunnuksensa osoitteessa www.tral.fi. Tradenomiliitto TRAL ry:llä on myös oikeus poistaa kyseisiin tunnuksiin liittyvät käyttöoikeudet ja ryhtyä harkintansa mukaan muihin tarvittaviin toimenpiteisiin vahinkojen välttämiseksi.", "Käyttäjä vastaa kaikesta käyttäjätunnuksellaan ja salasanallaan tapahtuneesta palvelun käytöstä sekä vahingosta ja kuluista, joita Tradenomiliitto TRAL ry:lle aiheutuu sen johdosta, että kolmas osapuoli on saanut tunnukset haltuunsa."],
    ["6 Palvelun käyttö ja tekijänoikeudet", "Palvelu on tarkoitettu käyttäjän henkilökohtaiseen käyttöön. Käyttäjä ei saa luovuttaa palvelun käyttöoikeutta miltään osin edes väliaikaisesti kolmannelle osapuolelle.", "Käyttäjällä ei ole oikeutta toisintaa tai kopioida palvelua tai sen sisältämää tietokantaa millään tavalla tai missään muodossa. Käyttäjällä ei myöskään ole oikeutta kerätä Tradenomiitista osia ja muodostaa niistä omaa palvelu-/aineistokokonaisuutta.", "Tradenomiitti kokonaisuudessaan, sen sisältämät aineistot ja tietokoneohjelmat ovat tekijänoikeuslain 1 §:ssä mainittuja tekijänoikeudellisesti suojattuja teoksia, joiden tekijänoikeus kuuluu tekijöille."],
    ["7 Käyttäjän vastuu", "Käyttäjä vastaa siitä, että hän antaa palvelussa oikeat tiedot."],
    ["8 TRAL:n vastuu", "Tradenomiliitto TRAL ry ei takaa, että palvelu on käytettävissä keskeytyksittä tai että se on virheetön.", "Tradenomiliitto TRAL ry ei vastaa palvelun mahdollisista toimintakatkoksista esimerkiksi huoltotöiden, teknisten vikojen tai muiden vastaavien syiden vuoksi eikä tietoliikenneyhteyksien tai internet-verkon mahdollisista toimintakatkoista.", "Tradenomiliitto TRAL ry ei vastaa mistään vahingosta, joka voi johtua palvelun toiminnasta tai siitä ettei palvelu toimi.", "Tradenomiliitto TRAL ry ei vastaa käyttäjälle tai kolmannelle osapuolelle palvelun mahdollisesti sisältämistä virheistä tai puutteellisuuksista eikä palvelun sisältämien tietojen käytöstä tai tulkinnasta aiheutuvista välittömistä tai välillisistä vahingoista. Tradenomiliitto TRAL ry ei myöskään vastaa palvelun soveltuvuudesta ja sopivuudesta mihinkään tiettyyn tarkoitukseen.", "Palvelu sisältää linkkejä myös muille kuin Tradenomiliitto TRAL ry:n ylläpitämille verkkosivuille. Tradenomiliitto TRAL ry ei kontrolloi tällaisia sivuja eikä ole miltään osin vastuussa niiden sisällöstä tai laillisuudesta.", "Tradenomiliitto TRAL ry ei ole miltään osin vastuussa jäsenten luomasta sisällöstä. Mikäli käyttäjä kohtaa häirintää tai muuta asiatonta käytöstä toisen käyttäjän toimesta, on siitä viipymättä ilmoitettava Tradenomiliitolle."],
    ["9 Alihankkijat", "Tradenomiliitto TRAL ry käyttää palvelun ylläpitämisessä ja jatkokehittämisessä alihankintana Futurice Oy:n tarjoamia palveluita. Alihankkijoilla on oikeus käsitellä kaikkia käyttäjien palveluun syöttämiä tietoja palvelun ylläpidon ja jatkokehittämisen edellyttämässä laajuudessa."],
    ["10 Henkilötietojen käyttö", "Palveluun kirjaudutaan Tradenomiliitto TRAL ry:n jäsenrekisterin avulla. Palveluntarjoaja käsittelee Asiakkaan henkilötietoja Palvelun rekisteriselosteen sekä yksityisyydensuojaa koskevan lainsäädännön mukaisesti."]
]